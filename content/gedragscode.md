---
date: 2016-04-30T10:34:29+02:00
title: Gedragscode
menu:
  mainnav:
    parent: gemeenschap
    weight: 80
---
# Gedragscode (code of conduct)
Ubuntu is een Afrikaans concept, de Ubuntu-gedachte is onze basis. In Zuid-Afrika drukt het woord een manier van zijn uit. Als je "Ubuntu" bent is dat een compliment. Bij de Ubuntu-gedachte hoort ook een levensstijl van luisteren, verbinding maken, dialoog, en communiceren met elkaar, op een respectvolle manier en wijze. Dezelfde ideeën staan centraal in de manier waarop de Ubuntu-community samenwerkt. Leden van de Ubuntu-community moeten efficiënt kunnen samenwerken, en in deze gedragscode staan de "basisregels" van onze samenwerking.

Als je de gedragscode digitaal wilt ondertekenen, gebruik dan de online versie op [Launchpad](https://launchpad.net/codeofconduct/).

## Introductie
Desmond Tutu beschrijft Ubuntu als:

>"Een persoon met Ubuntu is open en beschikbaar voor anderen, bevestigend naar anderen, voelt zich niet bedreigd als anderen geschikt en goed zijn, omdat hij of zij zelfverzekerd is doordat hij of zij weet dat hij of zij deel is van een groter geheel."
>
>-- Aartsbisschop Desmond Tutu in "No Future Without Forgiveness"

We hebben de naam Ubuntu gekozen voor onze distributie omdat we denken dat het perfect de gedachte achter delen en samenwerken beschrijft die ten grondslag ligt aan de Open Source beweging. In de wereld van vrije software werken we op vrijwillige basis samen om software te bouwen waar iedereen iets aan heeft. We verbeteren het werk van anderen - werk dat we vrij gekregen hebben - en delen onze verbeteringen op dezelfde basis.

Deze samenwerking hangt af van een goede relatie tussen de ontwikkelaars. Hiertoe hebben we de volgende gedragscode opgesteld om te definiëren hoe wij denken dat samenwerking zou moeten werken.

## Ubuntu gedragscode (Code of Conduct)
Deze gedragscode betreft het gedrag van u als lid van de Ubuntu-community in elk forum, mailinglist, website, IRC kanaal, installatieparty, vergadering of correspondentie. De Ubuntu Community Council zal arbitreren bij geschillen over het gedrag van leden van de Ubuntu community.

_Wees voorzichtig._ Uw werk zal door anderen gebruikt worden net zoals u afhankelijk bent van het werk van anderen. Elke beslissing die u neemt zal invloed hebben op andere gebruikers en collega's en we verwachten dat u met deze gevolgen rekening houdt wanneer u een beslissing neemt. Als bijvoorbeeld een bepaalde versie van een programma bevriest, dan moet u geen belangrijke veranderingen uploaden van die kritieke systeemsoftware, want andere mensen zullen het niet-stabiele systeem gaan testen en verwachten geen grote veranderingen.

_Heb respect._ De Ubuntu community en diens leden behandelen elkaar met respect. Iedereen kan een belangrijke bijdrage leveren aan Ubuntu. Ook al zijn we het niet altijd met elkaar eens, dit mag geen reden zijn voor onwaardig gedrag of slechte manieren. We zullen allemaal wel eens wat frustratie ervaren, maar we kunnen niet toestaan dat frustratie een persoonlijke aanval wordt. Het is belangrijk om te onthouden dat een community waar mensen zich niet comfortabel of zelfs bedreigd voelen geen productieve community is. We verwachten van leden van de Ubuntu-community dat ze elkaar en anderen met respect behandelen.

_Werk samen._ De kern van Ubuntu en vrije software is samenwerking. Samenwerking betekent dat werk niet dubbel gedaan wordt in de wereld van vrije software en dat de kwaliteit van de geproduceerde software omhoog gaat. Uw doel zou moeten zijn om samen te werken met andere Ubuntu-ontwikkelaars en met de originele ontwikkelaars die interesse hebben in uw werk. Als u aan nieuwe code voor bestaande projecten werkt, informeer de deelnemers aan deze projecten dan in ieder geval over uw ideeën en voortgang. Soms is het niet mogelijk om het eens te worden met beheerders van deze projecten of zelfs met uw collega's, dus voelt u zich daartoe ook niet verplicht. Hou echter de buitenwereld wel op de hoogte van uw werk en maak uw werk openbaar op een manier die het voor buitenstaanders mogelijk maakt om uw werk te testen en er dingen aan bij te dragen.

_Bij meningsverschillen,_ vraag een ander om raad. Onenigheid, zowel technisch als sociaal, komt overal en altijd voor en de Ubuntu-community is hierop geen uitzondering. Het belangrijkste is niet om meningsverschillen te voorkomen maar om deze op een constructieve manier op te lossen. Zoek advies en vraag hulp aan de Ubuntu-community om onenigheid op te lossen. We hebben zowel de technische raad als de community raad, die beiden helpen om de juiste route voor Ubuntu uit te stippelen. Er zijn verder ook verschillende teams en teamleiders, die u kunnen helpen de juiste richting te kiezen. Als u echt perse een andere richting wilt kiezen, moedigen we u aan om een afgeleide distributie of een alternatief pakket te maken met het Ubuntu pakketbeheer kader, zodat de community de veranderingen en ideeën zelf kan beoordelen en aan de discussie kan bijdragen.

_Indien u iets niet zeker weet, vraag om hulp._ Niemand weet alles en de Ubuntu-community verwacht van niemand dat hij perfect is (behalve natuurlijk van de SABDFL). Door te vragen kunnen veel problemen voorkomen worden, dus vragen wordt aangemoedigd. Degene aan wie een vraag gesteld wordt, zou behulpzaam moeten zijn. Als u een vraag stelt, doe dit dan wel op de gepaste plaats. Om hulp vragen op de ontwikkelaars mailing-lijst is dus niet handig.

_Houd rekening met anderen als u stopt._ Mensen komen en gaan bij elk project en de Ubuntu-community is niet anders. Als u het project verlaat - geheel of gedeeltelijk - doe dit dan zodanig dat dit het project zo min mogelijk stoort. Dit betekent dat u het zou moeten vertellen als u vertrekt en de juiste stappen dient te ondernemen zodat anderen uw werk kunnen voortzetten.

## Mailinglijsten en webforums
Mailinglijsten en webforums zijn een belangrijk onderdeel van de Ubuntu-community als communicatiemiddel. Deze gedragscode is ook van toepassing op uw gedrag aldaar. Houd ook de volgende richtlijnen in gedachten:

- Gebruik een geldig e-mailadres waar directe antwoorden naartoe verstuurd kunnen worden.
- Vermijd polemieken (flamewars), verstorend gedrag, persoonlijke aanvallen, herhaalde argumenten en respectloos taalgebruik (zoals racistische of seksistische opmerkingen).

De technische raad neemt de uiteindelijke beslissingen over technische zaken. De community-raad neemt de beslissingen over zaken die de community aangaan. De teamleiding van Ubuntu NL bemiddelt en beslist uiteindelijk bij onenigheid binnen de Ubuntu NL-community.
